---
id: 1
path:  '/char/ali'
name:  'Ali'
class: 'Wizard'
image: ./ali.jpg
---

# ალი

ჩვეულთაგანი, უბრალო და სადა. მუდამ მოღიმარი და მიმზიდველი, მაგრამ უშნოდ იდუმალი. თუ მას საკუთარი
თავის წარდგენას სთხოვთ, წყნარად მოგახსენებთ: დამიძახეთ ალი. 

<br>მე ალის ოდითგანვე ვიცნობ, მაგრამ გვარი მისი არასდროს გამიგია. მექნება ოდესმე ამის ბედნიერება? რა გითხრათ...
ალის ტრაგედია ჩემთვის მეტად ნაცნობია და მან ეს იცის. მე, როგორც ადამიანმა, არსებობდა სადღაც ათი წლის წინ 
შევწყვიტე - ბოროტმა მაგიკოსმა, ირფანმა ჯვარს მაცვა. ლეგენდები ირფანის შესახებ, მოგეხსენებათ, ბალღებში სიკვდილის
შიშის დანერგვის მძლავრი მექანიზმი გახლავთ. ბევრის აზრით, ის არც არსებობს. არკვიეთ - ჩემთვის ეს გვიანია. ჭეშმარიტება
შინდისფერია. მომიტევეთ, მჭევრმეტყველება ხელოვნური მახასიათებს, მაგრამ ალიმ ჩემი სისხლით კედელზედ ამოჩხაპნილი
ეს წარწერა პირველად იხილა, მაშინ როდესაც ჩემი სხეული უკვე ცივი, ხოლო სისხლი შედედებული იყო.

<br>ვინ ვარ მე? სამართლიანი კითხვაა. ისკანდარ მიწოდეთ. ალის ცხოვრებაში ერთგვარი მამინაცვალის როლს ვასრულებდი,
რამეთუ მას არა ეგულებოდა ნამდვილი, ბიოლოგიური მამა. ვასწავლიდი, რა, ბალღს ცხოვრებასა და სხვადასხვა ზედმეტობასაც,
მათ შორის სიცრუის ხელოვნებას. იცით, ცრუ-მკითხავი ვიყავ მთელი ჩემი ცხოვრება, გრძნეულთა სფერო მქონდა, მკითხაობა არა
შემეძლო, რა. მხოლოდ თაღლითობა და უსინდისობა, რამაც, არ დაგიმალავთ, გამამდიდრა. წარმოიგდინეთ ჩემი, როგორც 
პროფესიონალი თვითმარქვიას, ბედნიერება, როცა აღმოვაჩინე ალის ზეციური, ზეადამიანური გონებრივი შესაძლებლობები. 

<br>ალი იყო ჩემი ცოდვების თანამზრახველი ხუთი- ექვსი წლის განმავლიბაში. მისი ნიჭი და ჩემი სტრატეგია იყო იდეალური 
დუეტი, გასავლელიცა და სანახავიც ბევრი გვეგულებოდა, ერთი მე, სულელი, მიმხვდარიყავი თავის დროზე, რომ ალი არ 
იყო ჩვეულებრივი მატყუარა, როგორც მე.

<br>ჩემი აღსასრულის დადგომამდე ცოტა ხნით ადრე ალიმ განაცხადა, რომ აღარ სურდა მონაწილეობის მიღება ცრუ-მკითხაობაში. 
მე მშვიდად მივიღე მისი ეს გადაწყვეტილება, მაგრამ იმჟამად გასასტუმრებელი გვქონდა ერთი საბოლოო საქმე: სამკითხაო კარავში
მოგვადგა პირქუში გოგო. ირწმუნებოდა იგი, ჩემი ჩვილი ძმა ბოროტმა მაგიკოსმა, ირფანმა მოკლაო და ჩვენგან გრძნეულის ბინის 
დადგენას დაჟინებით მოითხოვდა. იმ დროს, მეცა და ალისაც ირფანი ბალღების გასაცურებელი ხუმრობა გვეგონა, მაგრამ იმ გოგოს
თვალებში მოგიზგიზე სიძულვილმა ალის გონებაში რომელიღაც ხრახნი უშნოდ გადააგორა, და მეც მუცელში ტკივილი ვიგრძენი. 
ალიმ მართლაც შეძლო ირფანის სამალავის დადგენა და გოგოსთვის ინფორმაციის გამხელა. მაშინ მივხვდი, რომ მალე იქნებოდა 
დღე ჩემი განკითხვისა. იმ დღის საღამოს მე და ალიმ გავცვალეთ ბოლო სიტყვები. ის წავიდა და მზე ჩავიდა. თავს პრაგმატულ
ადამიანად მივიჩნევ, მაგრამ მაშინ სევდა მომაწვა ძლიერ.

<br>ალის წასვლიდან ორი დღის თავზე, ირფან გამომეცხადა, ხელ-ფეხი დამიმტვრია, ხერხემალში გადამტეხა და ჯვარს მაცვა. მას
სიტყვა-კრინტი არც დაუძრავს.

<br>ამ წერილს ვწერ ლიმბოდან, განაჩენის სამარადისო ლოდინში.
